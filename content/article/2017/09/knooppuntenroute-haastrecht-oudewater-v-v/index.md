---
title: 'Knooppuntenroute Haastrecht - Oudewater v.v.'
post_id: 39
date: '2017-09-26 07:07:00'
taxonomy:
    tags:
        - buiten
        - wandelen
author: 'Robert van Bregt'
metadata:
    author: 'Robert van Bregt'
---

Ik parkeer mijn auto naast [Theater Concordia](http://www.theaterconcordia.nl/) in [Haastrecht](https://nl.wikipedia.org/wiki/Haastrecht), vrijwel pal naast [Toeristisch Overstappunt (TOP) Haastrecht](http://www.toproutenetwerk.nl/alle-tops/haastrecht.html). Daar is [wandelknooppunt](https://wandelnet.nl/themas/wandelnetwerken) 89 te vinden, het startpunt van mijn wandeltocht. Het is eind september, maar het lijkt vandaag nog zomer. Met lange broek tegen de brandnetels, maar korte mouwen voor wat laatste zonneschijn gooi ik mijn rugzak op mijn rug en vertrek.

De brede, centrale asfaltweg leidt me in zuidelijke richting het dorp uit, naar de polders. Al snel kom ik op een halfverhard pad wat ik moet delen met de in grote getale uitgerukte fietsers.

Na een kort stukje de [Vlist](https://nl.wikipedia.org/wiki/Vlist_(rivier)) te hebben gevolgd, buig ik af de polder in. Niet veel verder merk ik dat het hoog tijd is om te lunchen. Hoewel ik nog maar een halfuurtje onderweg ben, zoek ik een leuk plekje. Ik klim over een hek met een artikel 461 bordje en geniet onder een boom in de halfschaduw van mijn eten en het prachtige najaarszonnetje.

[![20170924_131212](https://farm5.staticflickr.com/4429/37268014846_eb5b4ec61c_z.jpg)](https://flic.kr/p/YMfjq7)

Ik wandel verder. Bij knooppunt 30 houdt het verharde fietspad op, hijs ik me over een hek en betreed ik het onverharde spoor. Vanaf hier loop ik het pad langs de Benschopper Molenvliet tussen sloten en onder de bomen. Om me heen overal dieren. En de resten van de prooi van een roofvogel.

[![20170924_133139](https://farm5.staticflickr.com/4453/37059283540_385d053730_z.jpg)](https://flic.kr/p/YsNvSu)

[![20170924_135325](https://farm5.staticflickr.com/4488/37285841472_cd1acee9f0_z.jpg)](https://flic.kr/p/YNPFDJ)

Aan het eind van het pad buig ik af, om al snel de rand van [Oudewater](https://nl.wikipedia.org/wiki/Oudewater) te bereiken.

[![20170924_144911](https://farm5.staticflickr.com/4350/36605808654_6e76cc74fc_z.jpg)](https://flic.kr/p/XLJkzY)

De route leidt me buiten het dorp om direct terug de polder in, maar Oudewater is een leuk dorp en het is terrasweer, dus ik buig af van de route. Tegenover de [Heksenwaag](https://nl.wikipedia.org/wiki/Waag_(Oudewater)) neem ik even rust.

Na een korte stop pik ik de route weer op en wandel tussen een paar huizen zo weer de polder in. Eerst over de smalle Tiendwetering die halverwege overgaat in de bredere Tiendweg. Steeds moet ik om en over hekken heen die het vee op de weides houdt.

[![20170924_160919](https://farm5.staticflickr.com/4434/37285861962_07980964ea_z.jpg)](https://flic.kr/p/YNPMK1)

Vrij abrupt houdt de Tiendweg op en sta ik weer op het asfalt. Het is nog maar een klein stukje terug naar het centrum waar ik mijn auto oppik en weer naar huis vertrek.

## Praktische informatie

### Route

De beschreven route loopt langs de knooppunten:

89 – 86 – 23 – 28 – 30 – 27 – 59 – 79 – 71 – 72 – (uitstapje naar de waag) – 49 – 40 – 39 – 29 – 88 – 89

% onverhard

tussen knooppunten …

http://zuidholland.wandelen123.nl/
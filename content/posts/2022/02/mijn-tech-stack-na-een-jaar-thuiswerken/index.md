---
title: "Mijn tech stack na één jaar thuiswerken"
slug: "mijn-tech-stack-na-een-jaar-thuiswerken"
date: 2021-03-19T17:17:00+01:00
author: Robert van Bregt
tags: []
categories:
  - Technologie
featured_image: pexels-stanislav-kondratiev-5500228.jpg
---

Sinds [Covid-19 onder ons](https://robertvanbregt.nl/2021/03/02/een-jaar-covid-19/) is, werk ik vooral vanuit huis. Gelukkig laat mijn werk dit prima toe, en stimuleert [mijn werkgever](https://maasstadziekenhuis.nl/) haar medewerkers ook dit vooral te doen. Inmiddels werk ik dus alweer een jaar thuis. Om het thuiswerken voor mijzelf zo prettig mogelijk te maken, heb ik mijn werkplek met behulp van technische zaken geschikt gemaakt.

## Mobiele telefoon

Lang voor het thuiswerken gewoon werd had ik al een mobiele telefoon tot mijn beschikking gekregen, maar als je thuis werkt kun je eigenlijk niet zonder. Zeker tijdens de eerste golf, in maart en april 2020, heb ik werkelijk eindeloos met Jan en alleman aan de telefoon gezeten. Nu is iedereen gewend aan [Microsoft Teams](https://www.microsoft.com/nl-nl/microsoft-teams/group-chat-software/), maar dat was in het begin zeker niet het geval.

Ik maak gebruik van de [iPhone SE 2019](https://www.apple.com/nl/iphone-se/), een prima telefoon, lekker handzaam, en gemakkelijk in het gebruik, omdat ik privé ook ben [ondergedompeld in het ecosysteem van Apple](https://robertvanbregt.nl/spullen/).

## Computer

Van het ziekenhuis heb ik een [Microsoft Surface Pro 7](https://www.microsoft.com/nl-nl/p/surface-pro-7/8n17j0m5zzqs) tot mijn beschikking gekregen. Deze toestellen worden “licht beheerd” uitgeleverd, met minimale opgelegde configuratie. Het apparaat is versleuteld met [BitLocker](https://nl.wikipedia.org/wiki/BitLocker), wordt op afstand beheerd met [Microsoft Intune](https://en.wikipedia.org/wiki/Microsoft_Endpoint_Manager), er worden wat applicaties “gepushed” en wat standaard instellingen geforceerd, maar verder is het een vrijwel standaard installatie van [Windows 10](https://nl.wikipedia.org/wiki/Windows_10), waar ik zelf lokale beheerder van ben. Dat is erg prettig, want zo kan ik een paar kleine, handige applicaties extra installeren, wat niet mogelijk is in de standaard virtuele werkplek die wordt aangeboden.
Muis

Bij de Surface ontving ik een [Arc Touch Bluetooth muis](https://en.wikipedia.org/wiki/Arc_Mouse#Arc_Touch_Bluetooth_Mouse). Na eerder wat sceptisch te zijn over het gebruiksgemak voor langere tijd kan ik niet anders zeggen dan dat ik er best tevreden over ben. Het muist, klikt en scroll best prima en ingevouwen schuif je hem zo overal tussen.

## Toetsenbord

Het in de cover van de Surface ingebouwde toetsenbord is leuk voor kortdurend gebruik, maar als je er dag-in-dag-uit mee werkt, dan is dat ergonomisch slecht. Daarom heb ik een standaard USB-toetsenbord van Dell opgehaald op het werk. Die toetsenborden zijn daar in overvloed op voorraad, kosten bijna niets (voor mij zelfs gratis) en typen naar tevredenheid weg. Ik weet nog niet of ik deze ooit ga vervangen voor een prive-alternatief, maar voorlopig gaat het prima.

## Beeldscherm

De Surface is lekker compact en draagbaar, maar het nadeel daarvan is natuurlijk dat het scherm vrij kleine afmetingen heeft. Daarom heb ik al snel een grote monitor aangeschaft. Een scherm met powered USB-C en 4K-resolutie was een prijsklasse te hoog voor prive-aanschaf. Mijn minimale eisen waren een beeldschermdiagonaal van 27″ en tenminste 1440p. Aansluiting moesten tenminste HDMI en DVI worden. Die laatste om ook nog een wat oudere MacBook te kunnen aansluiten.

Mijn keuze viel op de [AOC Q2790PQU](https://eu.aoc.com/nl/monitors/q2790pqu-bt/support). Die kwam destijds erg goed uit [de monitortest van Hardware.info](https://nl.hardware.info/artikel/9903/monitor-voor-thuiswerken-6-tips-en-6-aanraders). Door de “intelligente lockdown” tijdens de eerste Corona-golf gingen de prijzen wel een beetje omhoog, en werden sommige producten voor thuiswerken slecht leverbaar, maar in het geval van de monitor viel dat alles mee. Met uitzondering van het waardeloze geluid uit de ingebouwde speakers ben ik er bijzonder tevreden mee.

## Webcam

De laptop heeft een prima ingebouwde webcam, die ik dagelijks veelvuldig gebruik met Teams. Maar soms wil je niet in je neusgaten worden gekeken als je lekker ergonomisch op het grote scherm werkt. Dan is een webcam op dat scherm wel fijn. Daarom wilde ik uiteindelijk investeren in een losse webcam. Helaas waren webcams door de crisis lang niet leverbaar en [schoten de prijzen omhoog](https://tweakers.net/pricewatch/300263/logitech-hd-pro-webcam-c920.html).

Uiteindelijk heb ik voor een redelijke prijs (naar huidige maatstaven) een [Logitech HD Pro C920](https://www.logitech.com/nl-nl/product/hd-pro-webcam-c920) aangeschaft. Dat is een Full HD camera die al jaren als de gouden standaard wordt genoemd. Ik ben er in ieder geval helemaal blij mee. Uitstekend beeld met oké microfoon. Los te verplaatsen en mee te nemen. En uit te lenen aan B., als die hem voor streamen tijdens het gamen wil gebruiken.

## Speaker

Langdurig bellen met oortjes leidt bij mij tot irritatie en klachten aan mij oren. Daarom heb bel ik vooral hands-free met een speaker. De microfoon en speakers van de laptop zijn niet altijd toereikend, maar zeker die van de iPhone laten te wensen over. En voor gebruik met een groep is een losse, extra speaker geen overbodige luxe.

Mijn keuze voor een speaker is gevallen op de [Jabra Speak 510](https://www.jabra.nl/business/speakerphones/jabra-speak-series/jabra-speak-510). Die heeft een geweldige microfoon en luidsprekers, kan via Bluetooth of een USB-kabel worden verbonden met zowel een PC als een telefoon en is compact mee te nemen.

## Mobiel kantoor

Met een laptop, mobiel (als telefoon of hotspot), oortjes, speaker, webcam en wat kabels en adapters heb ik nu zelfs [overal waar ik ben](https://nl.wikipedia.org/wiki/Digitale_nomade) een volledig mobiel kantoor tot mijn beschikking. Als faciliteiten ontbreken, kan ik hiermee zelfs met een kleine groep beeldbellen.

Foto door [Stanislav Kondratiev](https://www.pexels.com/@technobulka) van [Pexels](https://www.pexels.com/photo/sunglasses-by-vibrant-highlighted-blinds-5500228/).

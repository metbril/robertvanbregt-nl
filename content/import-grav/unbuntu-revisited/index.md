---
title: Unbuntu revisited
post_id: 83
date: '2008-06-27T11:18:45+00:00'
published: true
taxonomy:
    migration-status: review
    category: [Ongecategoriseerd]
    tag: [gratis,laptop,linux,pc,ubuntu,gratis,laptop,linux,pc,ubuntu]
author: Robert van Bregt
metadata:
    author: Robert van Bregt
---
![](http://breggologisch.files.wordpress.com/2008/02/ubuntu.png?w=96)[Ubuntu op de thuislaptop](http://breggologisch.wordpress.com/2007/08/12/ubuntu-op-de-laptop-van-de-familie/) was niet zo’n geslaagd projectje. Ik kreeg niet alles aan de praat zoals ik het graag zou willen. Vooral het gebruik van het draadloze netwerk bleef kuren vertonen. En omdat zoonlief ook allerlei Windows-spelletjes deed, moest er toch een XP-computer beschikbaar blijven.

Later deed ik een [nieuwe poging](http://breggologisch.wordpress.com/2007/12/30/ubuntu-opnieuw/) met de redelijk overbodige Desktop PC op zolder. Die werd nog nauwelijks gebruikt, maar door de aanschaf van de Mac waren we zo nu en dan toch genoodzaakt om een Windows PC te gebruiken (printen, scannen, Office etc.). Bovendien was Ubuntu niet echt lekker snel. Na het aanklikken van een menukeuze steeds een seconde (of minder, maar wel merkbaar) wachten gaat wel irriteren. Daarom is de desktop inmiddels ook weer voorzien van XP.

Maar ja, het blijft jeuken… De thuiswerkplek van de baas, een [HP-laptop](http://h10025.www1.hp.com/ewfrf/wc/product?product=1847380&lc=nl&cc=nl "HP dv8288ea"), staat ook bijna niks te doen. Niemand gebruikt hem echt, en de specificicaties zijn ruim beter dan die van de andere machines. Daarom heb ik vandaag de stoute schoenen aangetrokken en er de nieuwste versie van Ubuntu op geïnstalleerd: [Ubuntu 8.04 LTS Hardy Heron](http://www.ubuntu.com/getubuntu).

[![](http://breggologisch.files.wordpress.com/2008/06/dv8000.jpg?w=300)](http://breggologisch.files.wordpress.com/2008/06/dv8000.jpg)

Na het downloaden van de image en het [branden van een CD](http://www.petri.co.il/how_to_write_iso_files_to_cd.htm) met [IsoRecorder](http://isorecorder.alexfeinman.com/isorecorder.htm) was ik er helemaal klaar voor. CD in het laatje, herstarten en aan de slag. Tijdens de installatie heb ik de partities handmatig aangemaakt. Alle bestaande partities verwijderd (inclusief de partitie waarmee ik een fabrieks-restore van Windows kon doen) en de twee beschikbare schijven van 80Gb [zo eenvoudig mogelijk ingedeeld](http://www.psychocats.net/ubuntu/partitioning). De eerste schijf heeft een ext3 boot-partitie (/) van zo’n 78Gb en een swap-partitie van 2Gb. De andere schijf is volledig als ext3 dataschijf gepartitioneerd voor gebruikersbestanden (/home). Dit maakt het op termijn eenvoudig Ubuntu te vervangen zonder de gebruikersdata te hoeven verliezen.

Tijdens de installatie heb ik verder één gebruiker ‘boss’ aangemaakt (‘admin’ mocht niet), die ik straks voor alle beheertaken ga gebruiken. Voor het dagelijkse werk heb ik daarna handmatig een normale gebruiker ‘robert’ aangemaakt. Dat beschermt me tegen mijzelf.

Na de eerste installatie heb ik als boss de update manager gestart, om het systeem helemaal te laten bijwerken. Sinds de iso moest ik toch direct al ruim 230Mb aan updates installeren!

Voorlopig doet ie wat ie moet doen.